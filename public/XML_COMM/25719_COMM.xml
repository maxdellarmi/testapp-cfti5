<?xml version="1.0" encoding="ISO-8859-1"?>
<Quake alone="true">
  <Details>
    <Detail>
      <data_label>1916 08 16</data_label>
      <time_label>07:06:14</time_label>
      <earthquakelocation>Alto Adriatico</earthquakelocation>
    </Detail>
  </Details>
  <Comments>
    <effects>
      <description>&lt;b&gt;Maggiori effetti del PERIODO SISMICO:&lt;/b&gt; &lt;br&gt; Il periodo sismico ebbe inizio il 17 maggio del 1916 e si protrasse fino al dicembre successivo. Le scosse di maggiore intensità furono quelle del 17 maggio, del 16 giugno e del 16 agosto. Le località danneggiate sono comprese in un’area di 3.700 kmq per la scossa del 17 maggio, in un’area di 1.000 kmq per la scossa del 16 giugno, e in un’area di 9.700 kmq per la scossa del 16 agosto.&lt;br&gt;La scossa del 17 maggio, delle ore 12:50 GMT ebbe effetti disastrosi a Rimini; causò gravi danni in 7 località e lesionò leggermente l’abitato di 13 paesi.&lt;br&gt;A Rimini furono danneggiati in modo gravissimo oltre 1.000 edifici, dei quali 10 furono abbattuti e circa 500 risultarono pericolanti. Si ha notizia di 23 palazzi e di 14 chiese fortemente danneggiati. Tutti gli edifici della città, di cui si ignora il numero preciso, furono seriamente lesionati, soprattutto gli edifici alti, e alcuni furono completamente distrutti; anche quelli che non presentavano danni all’esterno ebbero tramezzane, muri secondari e soffitti gravemente lesionati. Moltissime case presentarono profonde lesioni ai muri esterni, ai muri divisori, ai soffitti; i tetti di moltissime abitazioni si dissestarono, molti cornicioni e molti comignoli caddero o risultarono pericolanti.&lt;br&gt;Quanto al patrimonio ecclesiastico, cinque chiese subirono gravi danni. Crollò il soffitto a cassettoni della chiesa di San Bartolomeo e la casa del parroco risultò inabitabile; nella chiesa di San Giovanni Battista divennero pericolanti il soffitto, il cornicione vicino all’ingresso, quello vicino alla seconda cappella a sinistra, le due gelosie e i cornicioni sovrastanti della seconda cappella a destra. Nella chiesa di Sant’Agostino il soffitto divenne pericolante, soprattutto vicino all’ingresso e alla seconda cappella di sinistra, come pure il cornicione a destra dell’altare maggiore; il muro dietro l’altare maggiore fu gravemente danneggiato, in particolare verso lo spigolo del tetto. Nella chiesa di San Bernardino il soffitto, il campanile, un muro esterno furono lesionati, il tetto si dissestò, le grosse cornici dei finestroni sovrastanti le cappelle laterali si staccarono dal muro e risultarono pericolanti sul cornicione sottostante. Nella chiesa di San Simone il soffitto principale, le cupole delle cappelle laterali, la cupola sull’altare maggiore furono danneggiati; il campanile, con profonde lesioni ai pilastri e alle pareti, divenne pericolante.&lt;br&gt;Il palazzo comunale fu gravemente danneggiato: molti muri si spaccarono e si spostarono; la galleria dei busti venne danneggiata; il piano superiore divenne inabitabile; tutti i soffitti e i muri divisori crollarono; un tubo dell’acqua si ruppe causando l’allagamento di diverse stanze; il tetto del Salone Ferrari crollò. Nel teatro Vittorio Emanuele furono gravemente lesionati il tetto, le colonne, i capitelli, le decorazioni; alcune colonne si dislocarono; le divisorie dei palchi furono lesionate; furono inoltre rilevate cadute di intonaco di piattabande di porte e di finestre, e rottura di vetri soprattutto nella parte prospiciente Piazza Cavour. Nella Rocca Malatestiana si riscontrarono lesioni alle linee divisorie interne, cadute parziali di intonaco alle pareti e ai soffitti, incrinature generali interne di tutto lo stabile, sconnessione del tetto. Dall’arco di Augusto cadde un merlo; in piazza Cavour la statua di Paolo V, nota come statua di San Gaudenzio, si spostò dalla base e il pastorale si ruppe. Per quanto riguarda l’edilizia civile si ha notizia di crolli in circa 30 abitazioni e di gravi lesioni in molte altre.&lt;br&gt;Furono inoltre rilevati gravi danni a Bertinoro, dove crollarono alcune vecchie case; a Cattolica la scossa causò il crollo di alcune case, la caduta di alcuni tetti e lesioni in vari edifici; a Coriano rese alcuni edifici inabitabili; a Gabicce 5 case divennero inabitabili, molti edifici furono lesionati e molti muri crollarono; a Riccione molti edifici furono lesionati e alcune case divennero inabitabili; a Sant’Arcangelo e a Savignano furono rilevate lesioni alla maggior parte degli edifici.&lt;br&gt;La scossa causò lesioni e fessurazioni di lieve entità e, in pochi casi, la caduta di qualche fumaiolo, di pezzi di cornicioni e di sporti di tetti a Cervia, Cesena, Cesenatico, Fano, Gambettola, Pesaro, Saltara, Saludecio, San Mauro di Romagna, Teodorano, Urbania, Urbino e Verucchio.&lt;br&gt;La scossa del 16 giugno, delle ore 1:27 GMT, fu meno forte: causò il crollo di qualche edificio, precedentemente lesionato, a Riccione, crolli parziali a Rimini e lesioni in varie case a Cattolica. Accentuò inoltre i danni causati dalla scossa del 17 maggio a Sant’Arcangelo di Romagna.&lt;br&gt;La scossa del 16 agosto, delle ore 7:06 GMT, causò invece danni gravissimi nelle città e nei paesi della costa e accentuò quelli causati dalle due scosse precedenti.&lt;br&gt;A Riccione ebbe effetti disastrosi: molte abitazioni crollarono e molte altre subirono gravi lesioni sia all’interno che all’esterno. Nella parte alta della città parecchie case furono distrutte, così come diverse case dei marinai e l’albergo "Villa Igea". Quasi tutte la case della parte alta della città divennero inabitabili. Soltanto le abitazioni ubicate nei pressi della spiaggia resistettero meglio delle altre, anche perché costruite con materiali migliori. A Riccione, nell’area dell’incasato accentrato, due sole case non subirono danni gravi; tutte le altre crollarono parzialmente o totalmente. I documenti del Genio civile, che non distinguono fra i danni causati dalle diverse scosse, indicano che su 279 abitazioni civili visitate dagli ingegneri del Corpo, 247 furono dichiarate inabitabili. La chiesa fu fortemente danneggiata e il campanile crollò; la stazione dei Carabinieri divenne inabitabile; nella casa Leardini il tetto dovette essere demolito. Nella zona litoranea il Genio civile visitò 123 abitazioni, delle quali 51 furono dichiarate inabitabili. I piani dell’Hôtel des Bains sprofondarono completamente e i muri esterni presentarono lesioni e crepe; inoltre, due colonne crollarono e in un muro fu rilevata una lesione orizzontale continua. Nella zona indicata come "Riccione di là dal porto", su 60 abitazioni visitate dal Genio civile, 18 furono considerate inabitabili.&lt;br&gt;A Rimini la scossa del 16 agosto aggravò i danni causati dalla scossa del 17 maggio: dovettero essere demoliti 615 edifici; 229 furono puntellati, e successivamente ricostruiti; 2.112 necessitarono di riparazioni; 16 chiese e 26 palazzi furono fortemente lesionati. Salvo poche eccezioni, in tutti gli edifici furono rilevate gravi lesioni nei tramezzi, nelle volte, nei soffitti; molti tetti furono sconnessi: alcuni di questi slittarono fino a cadere. La parte nuova della città fu quella meno danneggiata; la località Barafonda fu tra le meno colpite, mentre nella città vecchia il Borgo Sant’Andrea fu tra i quartieri più danneggiati. Furono rilevati molti crolli nelle case della Fossaccia, pochi danni invece alle case costruite dalla Società "Case Popolari". Vi furono inoltre gravissimi danni alla sede delle Opere Pie, a chiese, scuole, alberghi, e a molte case. Nel palazzo comunale crollarono gli interni; tutti i muri del Teatro comunale furono danneggiati, e tutti i vetri andarono in frantumi; il tetto rimase incassato in più punti, e l’interno del Teatro fu rovinato.&lt;br&gt;Nel Tempio Malatestiano, gli unici danni furono nella parte ristrutturata fra il XVIII e il XIX secolo; il soffitto della cappella del beato Giovanni subì gravi danni; il chiostro restò intatto.&lt;br&gt;Nella chiesa di Sant’Agostino, l’altare di San Tommaso di Villanova ebbe una pala pericolante, la parete dell’abside si spostò, il campanile fu danneggiato; la caduta di vecchi intonaci causata dalle scosse del maggio-agosto del 1916 fece rinvenire le tracce di un importante ciclo di affreschi trecenteschi.&lt;br&gt;La chiesa di Sant’Agnese fu quasi interamente distrutta; nella chiesa di San Gaudenzio cadde il campanile, crollò una volta della cappella di San Sebastiano, un quadro del Centino venne ridotto a brandelli. Nella chiesa di San Simone caddero cornicioni, stucchi e decorazioni e di fronte all’altare maggiore si aprì una buca; nella chiesa di San Bernardino parte del soffitto crollò e la volta del coro presentò una crepa enorme; nella chiesa di San Giovanni Battista cadde l’arco di una delle cappelle laterali e si spaccarono gli altri archi; nella chiesa di San Bartolomeo precipitò il campanile, la facciata divenne pericolante, si ruppe la pila cinquecentesca dell’acqua santa e si aprirono fenditure nel pavimento. Furono rilevati gravi danni anche nelle chiese di San Lorenzino, di San Girolamo, dei Teatini, delle Celle, e nei campanili delle chiese di San Giuliano, Santa Chiara, Colonnella.&lt;br&gt;Molti palazzi furono dichiarati inabitabili. Il teatro Vittorio Emanuele si piegò su un fianco e alcune lunette della facciata si ruppero; i merli dell’arco d’Augusto caddero; l’edificio del Grand Hôtel si ripiegò verso l’interno e vi furono molti danni, un muro crollò.&lt;br&gt;Vicino a Rimini, nella campagna, crollarono molte case e le case coloniche del Marano, Rio Mela e Conca subirono gravi danni. Il Genio civile visitò 4.451 abitazioni danneggiate, 1.075 delle quali furono dichiarate inabitabili; la documentazione consultata non specifica quali scosse causarono i danni.&lt;br&gt;A Pesaro la scossa del 16 agosto danneggiò gravemente molti edifici, che dovettero essere sgomberati. Numerose case subirono lesioni molto gravi soprattutto nei muri interni, e strapiombi dei muri perimetrali; fu rilevata la scarsa qualità dei materiali con cui erano stati costruiti gli edifici. Sono documentati, in particolare, danni al castello Sforzesco, al palazzo Ducale o palazzo della Prefettura, dove cadde un cornicione e varie sale e soffitti subirono danni gravissimi. Furono inoltre rilevati la caduta di comignoli, il crollo della fontana al Trebbio a circa due terzi dell’altezza dell’obelisco, la caduta del camino dei mulini Albani (di sezione ottagonale), quello della fornace dei fratelli Ceccolini, la rottura del camino della fornace dei fratelli Mancini e quello della fornace Sinistrario, i quali, dopo essersi rotti, ruotarono intorno al proprio asse centrale. Le scuole di via del Moro e di via Cairoli furono danneggiate tanto da non poter essere restaurate. La facciata della chiesa di San Domenico fu danneggiata. Vi furono danni alla sede della Banca d’Italia, a quella del Piccolo Credito Pesarese, a quella della Cassa di Risparmio e a quella della Banca Popolare. La casa penale e la caserma delle guardie di città divennero inabitabili. Il Genio civile visitò 1.674 abitazioni danneggiate, 205 (12%) delle quali furono dichiarate inabitabili.&lt;br&gt;A Besanigo, paese vicino a Riccione, la scossa causò il crollo totale di circa 20 case, e gravissimi danni nel castello Malatestiano e nelle case adiacenti.&lt;br&gt;A Coriano il Genio civile visitò 174 abitazioni danneggiate nel centro abitato, 49 (28%) delle quali furono dichiarate inabitabili; delle157 abitazioni danneggiate nella campagna circostante, 17 (11%) furono dichiarate inabitabili. Subì inoltre gravi danni la torre del castello Malatestiano.&lt;br&gt;A Cattolica la scossa causò gravissimi danni agli edifici, con crolli diffusi. Secondo la relazione inviata dal sindaco all’Ufficio Centrale di Meteorologia e Geodinamica di Roma, la scossa causò il crollo di 25 case, ne rese inabitabili 150 e ne danneggiò lievemente 700.&lt;br&gt;A Misano Adriatico la scossa causò gravi danni a edifici pubblici e privati. Il palazzo comunale crollò, il castello Malatestiano divenne inabitabile. Il Genio civile visitò 43 abitazioni danneggiate, 23 (53%) delle quali furono dichiarate inabitabili.&lt;br&gt;A Tavollo furono rilevati gravissimi danni: molte case crollarono parzialmente; in altre la metà superiore dell’edificio subì una dislocazione di diversi centimetri rispetto a quella inferiore, strapiombando. La parte superiore di numerosi edifici era costituita da una terrazza coperta da una tettoia sostenuta da archi e colonne; fu rilevata la frattura delle colonne nel punto d’innesto con l’arco. Il Genio civile visitò 63 abitazioni danneggiate, 48 delle quali furono dichiarate inabitabili.&lt;br&gt;A Morciano la scossa del 16 agosto causò danni a più della metà delle abitazioni; circa 20 edifici crollarono e molti furono dichiarate inabitabili; l’edificio della Cassa Operaia fu gravemente danneggiato. Il Genio civile visitò 384 abitazioni danneggiate, 128 delle quali furono dichiarate inabitabili.&lt;br&gt;Furono inoltre gravemente danneggiati e resi inabitabili molti edifici nelle località di Casteldimezzo, Fiorenzuola di Focara e Gabicce.&lt;br&gt;A Borghi, Cartoceto, Fano, Mombaroccio, Pergola, Petriano, Roversano, Saltara, San Giovanni in Marignano, San Mauro di Romagna e Sant’Arcangelo la scossa lesionò la maggior parte degli edifici, rendendone una parte inabitabile.&lt;br&gt;Furono rilevate lesioni non gravi in qualche edificio in varie località, fra le quali Cesena e Urbino. Dalla documentazione del Genio civile sono disponibili descrizioni di danni ad altre 25 località che non è stato possibile localizzare, essendo microtoponimi della campagna.&lt;br&gt;I danni causati dalle tre scosse di terremoto nei centri abitati più colpiti furono aggravati, secondo il parere degli esperti, dalla inadeguatezza dei materiali e delle tecniche utilizzate per costruire gli edifici.&lt;br&gt;A Rimini fu rilevato che i muri perimetrali di molti edifici erano stati costruiti utilizzando grossi ciottoli legati da malte di pessima qualità; che la maggior parte dei tetti era spingente e troppo pesante; che, infine, l’intero abitato mancava di un’adeguata manutenzione edilizia. Gli edifici che subirono danni minori furono quelli più recenti, per i quali erano state generalmente utilizzate tecniche di costruzione migliori. Baratta (1917) segnalò che il processo disgregativo della compagine muraria, rilevato in moltissimi edifici della città, fu dovuto al cumulo degli effetti dell’intero periodo sismico.&lt;br&gt;A Pesaro fu rilevato che i tetti erano stati costruiti senza incavallature; le armature degli edifici erano costituite di semplici puntoni e i muri divisori e i travicelli di sostegno non erano fissati in alcun modo ai muri perimetrali ma semplicemente appoggiati. Inoltre, i muri divisori e i solai erano stati costruiti con mattoni "in foglio"; i muri perimetrali presentavano un numero eccessivo di aperture (vani, porte, finestre); le travature in legno erano ricoperte da un’incannucciata rivestita da strati di malta troppo pesanti; le armature in legno erano già gravemente deteriorate; infine, cedimenti naturali del suolo, terremoti precedenti, e cedimenti strutturali dovuti alla cattiva costruzione avevano causato, negli anni gravi lesioni in molti edifici.&lt;br&gt;Gli edifici di Riccione e di Tavollo presentavano scarsa qualità edilizia. In particolare fu rilevato che i danni erano stati aggravati non tanto dalla inadeguatezza dei materiali di costruzione, quanto piuttosto dalle tecniche edilizie utilizzate. Fu osservato che a Riccione lo spessore dei muri perimetrali dell’Hôtel des Bains era insufficiente rispetto alla loro altezza e che i muri perimetrali di Villa Igea, sebbene costruiti con un buon materiale, erano stati edificati con una tecnica inadeguata: erano infatti costituiti da due sole file di mattoni divise da un’intercapedine. A Fontanelle l’insieme dell’abitato era costituito da edifici di piccole dimensioni costruiti utilizzando ciottoli tondeggianti legati da calce di pessima qualità.&lt;br&gt;A Fano, l’unico edificio costruito tenendo conto delle norme antisismiche non subì alcun danno: questo caso esemplare della efficacia dei criteri antisismici fu ricordato da Alfani (1916), che lamentò la generale inadeguatezza dei criteri edilizi utilizzati nella costruzione della maggior parte degli edifici.&lt;br&gt;Le aree di risentimento delle scosse del 17 maggio e del 16 agosto, sono molto simili e si estendono ambedue per circa 90.000 kmq dal Veneto all’Abruzzo. La scossa del 16 giugno ebbe invece un’area di risentimento assai minore, di 6.000 kmq.</description>
    </effects>
  </Comments>
</Quake>
